# Aandrijving

![](https://cdn.mathpix.com/cropped/2025_03_08_5ed077e64a86ecc6ed79g-52.jpg?height=378&width=579&top_left_y=813&top_left_x=156)

Figuur 7.1 Eenmalige voortstuwing bij een zweefvliegtuig d.m.v. een lier.
![](https://cdn.mathpix.com/cropped/2025_03_08_5ed077e64a86ecc6ed79g-52.jpg?height=320&width=569&top_left_y=1439&top_left_x=158)

Figuur 7.2 Permanente voortstuwing bij een zweefvliegtuig met een uitklapbare hulpmotor.

De aandrijving is het systeem dat ervoor zorgt dat de drone zich voortbeweegt. Het centrale deel van de aandrijving is de motor. Hier hoort ook nog de energievoorziening bij.

### 7.1 Voortstuwing

## Inleiding

Voortstuwing komt neer op de effectieve kracht die het aandrijvingssysteem levert waardoor de drone zich voortbeweegt, ofwel de stuwkracht.
Bij de voortbeweging van een zweefvliegtuig in de lucht kun je gebruik maken van wat de natuur biedt: zwaartekracht en luchtstromingen. Wel moet je het zweefvliegtuig eerst met voldoende startsnelheid de lucht in brengen. Hiervoor gebruikt je eenmalige voortstuwing, bijvoorbeeld met behulp van een lier (startsnelheid $100 \mathrm{~km} / \mathrm{h}$ tot 450 m hoogte, zie figuur 7.1).
Zonder verdere voortstuwing daalt het zweefvliegtuig in de lucht omdat het onderhevig is aan luchtwrijving en de zwaartekracht. Door echter onder een bepaalde glijhoek te dalen behoud je voldoende snelheid en lift en kun je een relatief grote afstand afleggen. Een modern zweefvliegtuig legt vanaf 500 meter hoogte wel 20 kilometer af.
Door gebruik te maken van een thermiekbel (opstijgende warme lucht) win je weer hoogte en blijf je langer in de lucht. Thermiek ontstaat doordat de zon het aardoppervlak opwarmt die op haar beurt de bovenliggende lucht verwarmt. Zweefvliegtuigen vliegen zo uren op zonne-energie!
In heuvelachtige gebieden treden ook opwaartse luchtstromingen (hellingwinden) op waarvan zweefvliegers gebruik maken.
Met het plaatsen van een motor op een zweefvliegtuig lever je permanente voortstuwing (zie figuur 7.2) tegengesteld gericht aan de luchtwrijving waardoor je langer op constante hoogte kan vliegen. De uitklapbare motor is vooral bedoeld voor momenten dat de vlieger hoogte wil winnen, maar zich niet in een thermiekbel bevindt.

In deze paragraaf kijk je naar het voortstuwingsprincipe, twee methodes van voortstuwing en twee verschillende motoren die je hierbij kunt gebruiken en waarmee je een drone kunt uitrusten.

- straalaandrijving
- propelleraandrijving
- brandstofmotor
- elektromotor

Verder gaat het over de grootheid impuls. Met behulp van impulsberekeningen ga je de stuwkracht berekenen.
![](https://cdn.mathpix.com/cropped/2025_03_08_5ed077e64a86ecc6ed79g-53.jpg?height=384&width=372&top_left_y=616&top_left_x=177)

Figuur 7.3 Straalaandrijving vs propelleraandrijving
![](https://cdn.mathpix.com/cropped/2025_03_08_5ed077e64a86ecc6ed79g-53.jpg?height=292&width=554&top_left_y=1921&top_left_x=177)

Figuur 7.4 Derde wet van Newton actiekracht = - reactiekracht

## Voortstuwing

Voor de voortstuwing van je drone heb je een krachtbron nodig: de motor. Het principe van voortstuwing bij vliegtuigen is het naar achteren versnellen van een hoeveelheid gas. Volgens de derde wet van Newton ontstaat er een tegengestelde kracht op de drone, de stuwkracht. De stuwkracht kan op twee manieren geleverd worden.

Bij straalaandrijving krijgt een kleine massa gas na verbranding een hoge versnelling, de drone bereikt daardoor hoge snelheden. Het nadeel is echter dat de luchtweerstand hierbij hoog is en daarmee ook het brandstofverbruik.

Bij propelleraandrijving krijgt een grote massa lucht een lage versnelling, de drone bereikt daardoor minder hoge snelheden. Het nadeel van de propeller is dat zijn omvang ook bijdraagt aan de luchtweerstand. Echter vanwege de minder hoge snelheid zal de totale luchtweerstand veel lager zijn vergeleken met straalaandrijving. Het brandstofverbruik ligt dan ook aanzienlijk lager, wat propelleraandrijving geschikt maakt voor drones die minder snel vliegen maar wel lang in de lucht verblijven.

Als krachtbron voor de stuwkracht onderscheid je twee motortypen:
In een brandstofmotor (verbrandingsmotor) vindt verbranding van een brandstof plaats waarbij de vrijgekomen energie omgezet wordt in bewegingsenergie. Omdat de brandstofmotor naast bewegingsenergie veel onbruikbare warmte produceert ligt het rendement van de brandstofmotor beneden de $42 \%$.

De elektromotor zet elektrische energie om in bewegingsenergie. De energiebron hiervoor is de batterij, maar kan ook een brandstof zijn die een brandstofcel verbruikt. Het voordeel van de elektromotor is het hoge rendement (circa 95\%) vanwege de minimale warmteproductie bij de energieomzettingen.

## Impuls

Gooi een bal naar voren als je met schaatsen op het ijs staat: de bal duwt je achteruit (figuur 7.4). Laat een opgeblazen ballon los en het is de uitstromende lucht die de ballon in tegengestelde richting verplaatst. Met deze experimenten toon je aan dat er een reactiekracht (stuwkracht) is die het object voortduwt.

Steeds gaat het om krachten die er voor zorgen dat een voorwerp een ‘hoeveelheid beweging’ krijgt. Dat heet in de natuurkunde impuls $p$ :

$$
\vec{p}=m \cdot \vec{v}
$$

Hierin is:
$\vec{p}$ de vectoriele grootheid impuls ( $\mathrm{kg} \mathrm{m} \mathrm{s}^{-1}$ )
$m$ de massa die het object met snelheid $v$ heeft (kg)
$\vec{v}$ de vectoriele grootheid snelheid van de massa $\left(\mathrm{m} \mathrm{s}^{-1}\right)$.

Voor een object met massa $\boldsymbol{m}$ die een snelheidsverandering $\Delta \boldsymbol{v}$ ondergaat, geldt de impulsverandering $\Delta p$ :

$$
\Delta p=m \cdot \Delta v
$$

Als een kracht op een object werkt dan verandert de impuls van het object in de tijd. Voor een object waar een constante kracht $F(=m \cdot a$ volgens de tweede wet van Newton) gedurende een bepaalde tijdsduur $\Delta t$ op werkt geldt:

$$
F \cdot \Delta t=m \cdot a \cdot \Delta t=m \cdot \Delta v=\Delta p
$$

### 7.2 Energievoorziening

In het voorbeeld van de opgeblazen 'vliegende' ballon blijkt dat de ballon niet lang in de lucht blijft. De opgeslagen energie (potentiële energie in de vorm van luchtdruk en spanning in het ballonmateriaal veroorzaakt door uitrekking van het ballonmateriaal) is hier beperkt en voor korte tijd aanwezig. Voor een langere verblijftijd in de lucht moet je meer energie in een kleinere ruimte met zo min mogelijk massa opslaan. Je drukt dit uit in energiedichtheid ( $\mathrm{Jkg}^{-1}$ ). Ook bij het ontwerp van je drone is dit een uitgangspunt.

In deze paragraaf kijk je naar de energievoorziening die nodig is om de drone in beweging te krijgen en in de lucht te houden. Het gaat dan over de volgende drie energiebronnen:

- brandstof
- batterijen
- zonne-energie en zonnecellen


## Brandstof

Chemische energie is de energie die opgeslagen zit in de bindingen tussen de verschillende atomen van een molecuul. Je kunt je dan ook voorstellen dat elk molecuul en daarbij elke stof een andere chemische energiewaarde heeft. Tabellen 28B, 56 en 57 van Binas geven waarden van de chemische energie van stoffen.

Een verbranding is een exotherme reactie. Bij een exotherme reactie komt de chemische energie vrij in de vorm van onder andere warmte. Na de exotherme reactie bevatten de eindstoffen minder chemische energie dan de beginstoffen. Hierbij geldt de wet van energiebehoud:
$E_{\text {beginstoffen }}=E_{\text {eindstoffen }}+E_{\text {vrijgekomen }}$
De reactie-energie, $\Delta E_{\text {reactie }}$ is afgesproken als:
$\Delta E_{\text {reactie }}=E_{\text {eindstoffen }}-E_{\text {beginstoffen }}$
Uit de twee bovenstaande formules volgt:
$\Delta E_{\text {reactie }}=-E_{\text {vrijgekomen }}$
Een groot nadeel bij het gebruik van brandstof als energiebron in een brandstofmotor is het lage rendement vanwege het warmteverlies.

## Batterijen

Als een drone is uitgerust met een elektromotor dan is de energievoorziening hiervoor de batterij. Ook in de batterij is de energie opgeslagen in de vorm van chemische energie. De meest gebruikte batterij bij drones is de Lithium-ion Polymeer batterij.
![](https://cdn.mathpix.com/cropped/2025_03_08_5ed077e64a86ecc6ed79g-55.jpg?height=518&width=572&top_left_y=212&top_left_x=154)

Figuur 7.5 Daniell cel

| Brandstof | Stookwaarde <br> $10^{9} \mathrm{~J} \mathrm{~m}^{-3}$ | Dichtheid <br> $\mathrm{kg} \mathrm{m}^{-3}$ |
| :--- | :---: | :---: |
| Biodiesel | 33 | 880 |

Tabel 7.1 Gegevens biodiesel

Het principe van elke batterij kun je beschrijven aan de hand van de Daniell cel (Figuur 7.5). Dit is een elektrochemische cel, waarbij aan de negatieve elektrode (anode) een redox-halfreactie plaatsvindt en aan de positieve elektrode (kathode) de andere redox-halfreactie.

## - In practicum 2 bouw je zelf een batterij.

Het nadeel van de batterij is de relatief lage energiedichtheid. De Lithium-ion Polymeer (Lipo) batterij heeft in vergelijking met andere batterijen een hogere energiedichtheid ( $0,9 \mathrm{MJ} \mathrm{kg}^{-1}$ ). Toch is dat nog een factor 40 lager dan bij fossiele brandstoffen en een factor 130 lager dan bij waterstof. Het voordeel van de batterij is dat er geen extra massa voor opslag bijkomt, zoals de zware tanks waarin brandstof opgeslagen zit.

## Vragen en opdrachten

32. "What goes up, must come down"
a. Beredeneer vanuit het oogpunt van de thermiekbel waarom een zweefvliegtuig niet oneindig hoog kan opstijgen (2 redenen).
b. Bespreek je antwoord in een groep van 4 leerlingen.
c. Kwam je antwoord overeen met de overige leerlingen? Wat was anders? Wat had je goed? Wat moest je aanpassen?

## 33. Stuwkracht

Een propellermotor van een 2 -motorig vliegtuig verplaatst netto $15 \mathrm{~m}^{3}$ lucht per seconde ( $\rho_{\text {lucht }}=1,0 \mathrm{~kg} \mathrm{~m}^{-3} ; A_{\text {motor_uit }}=1,0 \mathrm{~m}^{2}$ ). Bereken de stuwkracht die het vliegtuig ondervindt.

- Hierna overleg je met de docent of je nu practicum 3 uitvoert.


## 34. Brandstof

De waterraket uit practicum 2 moet je ombouwen en voorzien van een raketmotor en chemische energie.
a. Geef de reactievergelijking voor de volledige verbranding van biodiesel $\left(\mathrm{C}_{19} \mathrm{H}_{34} \mathrm{O}_{2}\right)$.
b. Schets het energiediagram voor deze volledige verbranding.

Maak bij onderstaande berekeningen gebruik van tabel 7.1 en Binas tabellen 11, 12, 28B en/of 57.
c. Onderbouw op basis van energiedichtheid (in $\mathrm{Jkg}^{-1}$ ) en met behulp van berekeningen je keuze voor de volgende brandstoffen: (bio)ethanol, biodiesel, waterstof.

Waterstof is een gas bij kamertemperatuur. Opslag gebeurt dan ook bij hoge druk of onder cryogene omstandigheden $\left(-253^{\circ} \mathrm{C}\right)$, waarbij waterstof vloeibaar is $\left(\rho_{\mathrm{H} 2}\right.$ _liq $\left.=0,070 \mathrm{~kg} \mathrm{~L}^{-1}\right)$. Dit brengt met zich mee zware en dure opslaginstallaties.
d. Onderbouw op basis van berekening je keuze voor de opslag van 1. $1,0 \mathrm{~L}$ waterstof onder hoge druk ( $700 \mathrm{bar}, 298 \mathrm{~K}$, ideaal gas);
2. $1,0 \mathrm{~L}$ waterstof onder cryogene omstandigheden;
3. 1,0 L biodiesel
e. Wat zou vanuit milieuoptiek jouw brandstofkeuze zijn? Motiveer je antwoord met 2 redenen (maak gebruik van het internet).

## Opdracht: Zonne-energie

Je ontwerpt een drone waarbij je de energievoorziening ondersteunt met zonne-energie. Het voordeel is dat je langere vluchten kunt maken, omdat je niet steeds naar het oplaadstation moet om je batterijen op te laden. Je drone vliegt namelijk op zonne-energie.

Uitgangspunt bij je ontwerp is een drone met propelleraandrijving en een elektromotor die op Lipo oplaadbare batterijen werkt. Verdere informatie staat in data-kader hiernaast en in figuur 7.6.

De vluchtduur van je oorspronkelijke drone zonder zonnecellen is beperkt door de energievoorraad aan boord (brandstof, batterij).

1. Bereken de maximale vluchtduur van je oorspronkelijke drone uitgaande van het maximum batterij-vermogen.
2. Bereken de minimale oppervlakte aan zonnecellen die je nodig hebt als het opladen van de batterijen alleen met zonne-energie gebeurt. Ga ervan uit dat je drone vliegt met maximum batterijvermogen en maak gebruik van figuur 7.6.
3. Laat aan de hand van berekening(en) zien welke overige aanpassingen je aan je drone maakt. Beschrijf ook de gevolgen (voordelen en/of nadelen) van elke aanpassing.

Je met zonnecellen uitgeruste drone vliegt nu overal heen. Nadeel is dat overdag de zon een piekintensiteit kent en 's-avonds er geen zonne-energie beschikbaar is. Dit vergt enige planning voor het effectief gebruik van de beschikbare zonne-energie.
Figuur 7.7 geeft de zonne-intensiteit weer gedurende 24 uur.
4. Maak een grafische planning, waarbij je laat zien hoeveel uren je drone bij maximaal batterijvermogen zonder tussenlanding in de lucht kan blijven. Maak hierbij gebruik van figuur 7.7.
5. Beredeneer grafisch bij welk vermogen je drone 'oneindig' lang kan doorvliegen.

## Maak en lever in:

R\&D 7 De antwoorden bij opgaven 1 t/m 5.

## Beloning:

Het goed uitvoeren van deze opdracht levert R\&D-punten op die gebruikt kunnen worden voor het ontwerp van de motor van de drone.

## Leerdoelen

Na dit hoofdstuk kun je:

- de voortstuwing van de drone relateren aan de grootheid impuls;
- het onderscheid maken tussen straal- en propelleraandrijving;
- de werking van een batterij en zijn componenten beschrijven;
- de redoxreactie uitschrijven die in een batterij plaatsvindt;
- met energiedichtheid rekenen voor het ontwerp van je drone;
- een kwalitatieve planning maken voor een drone die uitgerust is met een batterij en tevens gebruik maakt van zonne-energie.
![](https://cdn.mathpix.com/cropped/2025_03_08_5ed077e64a86ecc6ed79g-57.jpg?height=684&width=612&top_left_y=229&top_left_x=134)

Figuur 7.8 Een Dronegun in gebruik

## De Vliegende Rechter

## Droneshield

Bedrijven zoals Droneshield verkopen anti-drone uitrusting, zoals de "Dronegun" hiernaast. Het "vuurt" een elektromagnetische impuls die de besturingssystemen van een drone uitschakelt.

Hoewel er is een markt voor die soort uitrusting de wettelijke situatie is ver van duidelijk. In sommige landen is het uitschakelen van een drone wettelijk vergelijkbaar met het beschadigen van een vliegtuig: een ernstig delict.

## Wat denkt de Vliegende Rechter?

## VR7

a Schrijf twee brieven van minimaal 100 woorden:

- Een klachtenbrief van een persoon van wie de drone door een anti-drone geweer is vernietigd: zij/hij klaagt het bedrijf aan!
- Een antwoord van een vertegenwoordiger van het bedrijf die die uitrusting verkoopt.
b Er zijn geen bedrijven die deze dienst aanbieden in Nederland. Waarom? Geef drie onderbouwde redenen.


