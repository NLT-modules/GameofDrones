# Externe krachten op een drone

![](https://cdn.mathpix.com/cropped/2025_03_08_5ed077e64a86ecc6ed79g-34.jpg?height=315&width=595&top_left_y=408&top_left_x=134)

Figuur 5.1 De externe krachten op een vliegtuig
![](https://cdn.mathpix.com/cropped/2025_03_08_5ed077e64a86ecc6ed79g-34.jpg?height=891&width=602&top_left_y=866&top_left_x=124)

Figuur 5.2 Een predator drone (boven) en een quadcopter (onder)
![](https://cdn.mathpix.com/cropped/2025_03_08_5ed077e64a86ecc6ed79g-34.jpg?height=301&width=578&top_left_y=2085&top_left_x=134)

Figuur 5.3 De luchtstroom over een vleugel. Het pad dat de luchtstroom aan de bovenkant moet volgen is duidelijk langer dan het pad aan de onderkant.

De belangrijkste tegenwerkende krachten op een drone in de lucht zijn de luchtweerstand en de zwaartekracht. Deze krachten worden gecompenseerd door de voortstuwingskracht en de liftkracht. Wanneer een drone met vaste vleugels zich in een rechte lijn horizontaal met constante snelheid beweegt zijn deze krachten hetzelfde als bij het vliegtuig in figuur 5.1.

Normaal vliegt een vliegtuig niet precies evenwijdig met de grond maar onder een kleine hoek, de zogenaamde invalshoek $a$. Deze hoek is echter vrij klein, waardoor we voor de berekeningen in dit hoofdstuk kunnen aannemen dat de luchtweerstand gelijk is aan de voortstuwing en de liftkracht gelijk is aan de zwaartekracht.

Er bestaan niet alleen drones met vaste vleugels, maar ook drones met een rotor (zie figuur 5.2). Dit hoofdstuk behandelt de lift en de luchtweerstand voor deze twee typen drones. Aan de hand van deze informatie kun je bepalen wat de beste manier is om jouw drone te bouwen. Wil je er een die zo snel mogelijk van A naar B kan vliegen, of toch liever een drone die lang boven zijn doel kan blijven hangen?

### 5.1 De lift van een vleugel

De meeste vleugels en wieken zijn niet symmetrisch, maar hebben een ronde vorm (zie figuur 5.3), waardoor de lucht bovenaan de vleugel een langere weg moet afleggen dan onderaan de vleugel. Als de lucht over deze vleugels stroomt, beweegt deze aan de bovenkant sneller dan aan de onderkant. Dit verschil in snelheid zorgt voor een drukverschil, met een hogere luchtdruk onder de vleugel dan bovenaan de vleugel.

Dit drukverschil leidt ertoe dat de vleugel naar boven wordt getrokken. Je kunt de liftkracht $F_{l}$ berekenen met de volgende formule:

$$
F_{l}=\frac{1}{2} C_{l} \cdot \rho \cdot v^{2} \cdot A
$$

Hierin is:
$F_{l}$ de liftkracht (N)
$C_{l}$ de liftcoëfficiënt (geen eenheid)
$\rho$ de dichtheid van de lucht ( $\mathrm{kg} / \mathrm{m}^{3}$ )
$v$ de snelheid (m/s)
$A$ de vleugeloppervlakte $\left(\mathrm{m}^{2}\right)$

Wat je uit deze formule kunt zien is dat een vliegtuig of drone een voorwaartse snelheid moet hebben om voldoende liftkracht te genereren om in de lucht te blijven. De minimale snelheid die nodig is kun je uitrekenen door in de formule de maximale liftcoëfficiënt in te vullen en te kijken welke snelheid nodig is om een liftkracht te genereren die gelijk is aan de zwaartekracht.
![](https://cdn.mathpix.com/cropped/2025_03_08_5ed077e64a86ecc6ed79g-35.jpg?height=497&width=593&top_left_y=1005&top_left_x=109)

Figuur 5.4 De lift coëfficiënt als functie van de invalshoek
![](https://cdn.mathpix.com/cropped/2025_03_08_5ed077e64a86ecc6ed79g-35.jpg?height=447&width=586&top_left_y=1664&top_left_x=118)

Figuur 5.5 Als de invalshoek toeneemt laat de luchtstroom aan de bovenkant van de vleugel los.

## Voorbeeld 2

Een drone met een massa van 10 kg vliegt net boven de grond met een snelheid van $20 \mathrm{~m} / \mathrm{s}$. De vleugeloppervlakte is $1,0 \mathrm{~m}^{2}$.
a Bereken welke liftcoëfficiënt deze drone moet hebben.
b Is de liftkracht groter of kleiner als de drone met dezelfde snelheid vliegt op een hoogte van 1 km ?
a Bereken eerst de zwaartekracht:
$F_{z}=m \cdot g=10 \times 9,81=98 \mathrm{~N}$, die is gelijk aan $F_{l}$
$C_{l}=\frac{2 \cdot F_{l}}{\rho \cdot v^{2} \cdot A}$
$C_{l}=\frac{2 \times 98}{1,293 \times 20^{2} \times 1,0}=0,38$
b De luchtdruk neemt af als je hoger gaat vliegen, dus $\rho$ wordt kleiner. Hierdoor zal de liftkracht afnemen.

## $C_{l}$ en overtrek

Je wilt bij voorkeur zo traag mogelijk kunnen vliegen, zodat je het minste last hebt van de luchtweerstand. Om dit te doen moet je zorgen dat de liftcoëfficiënt zo groot mogelijk is. De liftkracht hangt af van het snelheidsverschil waarmee de lucht over de vleugel stroomt. Dit verschil wordt groter als de vleugel een minder symmetrische vorm heeft of als je de hoek tussen je vleugel en de richting waarin je vliegt groter maakt. Als deze invalshoek a groter wordt, wordt de liftcoëfficiënt ook groter.

Zoals je in figuur 5.4 kunt zien, zit hier wel een maximum aan. Als je te schuin gaat vliegen zal de luchtstoom de vleugel namelijk niet meer kunnen volgen en loslaten van de vleugel. Dan ontstaat er turbulentie, waardoor de liftkracht afneemt. Dit verschijnsel heet overtrek. Een voorbeeld hiervan kun je zien in figuur 5.5.

Let op: Voor een aantal begrippen in de luchtvaart gebruik je ook in Nederland eigenlijk alleen de Engelse term:
overtrek $\longleftrightarrow$ stalling
invalshoek $\longleftrightarrow$ angle of attack

## Drones met een rotor

In plaats van vaste vleugels kan ook een rotor voor de liftkracht zorgen, zoals bij een helikopter. Een rotor bestaat eigenlijk uit twee of meer vleugels die in de rondte bewegen. Deze rotatie zorgt ervoor dat de lucht over de wieken (vleugels) van de rotor stroomt, zo genereert elke wiek een liftkracht. De bladen van een rotor zijn over het algemeen zo lang mogelijk, omdat de snelheid waarmee de wieken bewegen aan de uiteinden groter is dan aan de binnenkant van de rotor.

Het voordeel van het gebruik van een rotor is dat er geen minimumsnelheid is. Een helikopter kan stil in de lucht blijven hangen. Een helikopter kan ook alle kanten op vliegen, terwijl een vliegtuig min of meer zijn neus achterna moet vliegen. Dit leidt ertoe dat een drone met een rotor veel meer kan manoeuvreren dan een drone met vaste vleugels. Het nadeel van een rotor is dat deze meer energie verbruikt dan een drone met vaste vleugels. Daardoor kan een drone met een rotor minder lang in de lucht blijven en zal deze ook een lagere maximumsnelheid hebben.

### 5.2 Luchtweerstand

Als iets beweegt, werkt er altijd een kracht tegen: de luchtweerstandskracht. De luchtweerstandskracht is net als de liftkracht een gevolg van een drukverschil. Je berekent deze kracht dus op dezelfde manier als de liftkracht. Het verschil is dat $A$ nu niet de oppervlakte van de vleugels is, maar de frontale oppervlakte van de drone. De formule om de weerstandskracht te berekenen staat hieronder.

$$
F_{\mathrm{D}}=\frac{1}{2} C_{\mathrm{D}} \cdot \rho \cdot v^{2} \cdot A
$$

Hierin is:
$F_{\mathrm{D}}$ de weerstandskracht (N)
$C_{D}$ de weerstandscoëfficiënt (geen eenheid)
$\rho$ de dichtheid van de lucht ( $\mathrm{kg} / \mathrm{m}^{3}$ ),
$v$ de snelheid van de drone ( $\mathrm{m} / \mathrm{s}$ )
$A$ de frontale oppervlakte $\left(\mathrm{m}^{2}\right)$

De weerstandscoëfficiënt is bij een helikopter alleen afhankelijk van de vorm van de drone. Bij een vliegtuig hangt de weerstandscoëfficiënt ook af van de liftcoëfficiënt. Een grotere invalshoek $a$ leidt dus niet alleen tot een grotere liftcoëfficiënt, maar ook tot meer luchtweerstand.
![](https://cdn.mathpix.com/cropped/2025_03_08_5ed077e64a86ecc6ed79g-36.jpg?height=612&width=1075&top_left_y=1867&top_left_x=773)

Figuur 5.6 Het lift/weerstandsdiagram van een vliegtuig. De raaklijn vanuit de oorsprong geeft het punt aan waarbij de meeste lift wordt gegenereerd bij de minste weerstand.

## Voorbeeld 3

De drone waar figuur 5.6 bij hoort, heeft een massa van 100 kg , met vleugeloppervlakte van $4,0 \mathrm{~m}^{2}$ en de frontale oppervlakte is $1,0 \mathrm{~m}^{2}$. Bereken de weerstandskracht als de drone met een snelheid van $25 \mathrm{~m} / \mathrm{s}$ op zeeniveau vliegt.

Bereken eerst de zwaartekracht:
$F_{\mathrm{z}}=m \cdot g=100 \times 9,81=981 \mathrm{~N}$, die is gelijk aan $F_{l}$

$$
\begin{aligned}
& C_{l}=\frac{2 \cdot F_{l}}{\rho \cdot v^{2} \cdot A} \\
& C_{l}=\frac{2 \times 981}{1,293 \times 25^{2} \times 4,0}=0,61
\end{aligned}
$$

Zoek in de grafiek op welke $C_{\mathrm{D}}$ daarbij hoort $\rightarrow C_{\mathrm{D}}=0,036$.
Bereken dan de weerstandskracht:
$F_{\mathrm{D}}=\frac{1}{2} C_{\mathrm{D}} \cdot \rho \cdot v^{2} \cdot A=\frac{1}{2} \times 0,036 \times 1,293 \times 25^{2} \times 1,0=15 \mathrm{~N}$

### 5.3 Vermogen

Een drone verbruikt continu brandstof om in de lucht te blijven. Bij een vliegtuig moet de motor voldoende kracht genereren om de luchtweerstand te overwinnen, zodat het de juiste snelheid houdt. Bij een helikopter moet de rotor continu blijven draaien om voldoende liftkracht te genereren.

Het vermogen $P$ dat een vliegtuig nodig heeft om met een constante snelheid te kunnen vliegen kun je uitrekenen. Hiervoor moet je eerst de arbeid $W$ weten die de motor moet leveren om de luchtweerstand tegen te gaan:

$$
W=F_{\mathrm{D}} \cdot s
$$

Het vermogen kun je uitrekenen door de arbeid te delen door de tijd. Dit vermogen is dan:

$$
P=\frac{W}{t}=\frac{F_{\mathrm{D}} \cdot s}{t}=F_{\mathrm{D}} \cdot v
$$

Hierin is:
$P$ het vermogen (W)
$t$ de tijd in seconden (s)
$F_{\mathrm{D}}$ de luchtweerstandskracht (N)
$s$ de afgelegde afstand van de drone (m)
$v$ de snelheid van de drone ( $\mathrm{m} / \mathrm{s}$ )
Aangezien de luchtweerstand van een vliegtuig recht evenredig is met het kwadraat van de snelheid, is het benodigde vermogen recht evenredig met de derde macht van de snelheid. Dit betekent dat een toename van de snelheid tot een zeer grote toename van het benodigd vermogen zal leiden.
![](https://cdn.mathpix.com/cropped/2025_03_08_5ed077e64a86ecc6ed79g-38.jpg?height=529&width=598&top_left_y=478&top_left_x=135)

Figuur 5.7 De assen van een vliegtuig met de beweging daaromheen

Let op, ook hier geldt weer dat de Engelse termen vaker gebruikt worden dan de Nederlandse.
![](https://cdn.mathpix.com/cropped/2025_03_08_5ed077e64a86ecc6ed79g-38.jpg?height=189&width=324&top_left_y=1339&top_left_x=129)

Vliegtuigen die lang in de lucht moeten kunnen blijven worden daarom ook vaak ontworpen om met een zeer lage snelheid nog te kunnen blijven vliegen.

### 5.4 Besturing

De externe krachten in een vliegtuig hebben natuurlijk niet hetzelfde aangrijpingspunt. Dit betekent dat ook het moment in evenwicht moet zijn. Als dit niet het geval is gaat het vliegtuig draaien om een van de drie assen die hiernaast te zien zijn. Door het moment om een van de assen te manipuleren kan het vliegtuig worden bestuurd.

Op elke vleugel zitten 'ailerons'. Deze kunnen uitgeklapt worden om de liftkracht van een van beide vleugels te vergroten. Dit creëert een moment om de langs de as waardoor de drone gaat rollen. Dan wordt de liftkracht naar binnen gericht en zal de drone een scherpe bocht kan maken.

Op de kleinere vleugels in de staart zit het hoogteroer. Dit kan worden uitgeklapt of ingetrokken. Hierdoor verandert de lift die in de staart gegenereerd word en draait de drone om zijn dwarsas. Dit verandert de invalshoek en laat de drone naar boven of naar beneden vliegen.

Op het verticale deel van de staart zit het roer. Door het roer naar links of rechts uit te klappen gaat het verticale deel van de staart als een vleugel werken en creëert het een kracht naar links of naar rechts. Dit zorgt voor een moment om de verticale as, waardoor de drone een flauwe bocht zal maken

## Helikopters

De besturing van een helikopter werkt anders dan die van een vliegtuig. Een helikopter kan ook zonder te draaien naar links of naar rechts bewegen. Dit wordt gedaan door de rotor een klein beetje te draaien, waardoor de kracht niet alleen naar boven is gericht, maar ook naar de gewenste bewegingsrichting. Door de hele helikopter om een van zijn assen te draaien kan de kracht van de rotor sterker de gewenste kant op worden gericht.

## Vragen en opdrachten

## 21. Een bewegende drone

Een bewegende drone vliegt op een hoogte van $8,8 \mathrm{~km}$. De massa van de drone is 300 kg . De vleugels van de drone hebben een liftcoëfficiënt van 0,80 en een gezamenlijk oppervlak van is $5,0 \mathrm{~m}^{2}$.
a. Bereken de minimale snelheid die de drone moet hebben.
b. Zoek in figuur 5.6 de bijbehorende weerstandcoëfficiënt op en bereken de luchtweerstand die hierbij hoort.
c. Bereken het benodigde vermogen van de drone.
![](https://cdn.mathpix.com/cropped/2025_03_08_5ed077e64a86ecc6ed79g-39.jpg?height=829&width=529&top_left_y=1093&top_left_x=175)

Figuur 5.8 Besturing van de Tello Edu, Rob Lamping

## 22. Een helikopter

Steeds meer sportwedstrijden gebruiken helikopterdrones om met een camera boven het veld te vliegen en de wedstrijd te filmen.
a. Leg uit waarom een helikopter hier handiger is dan een vliegtuig.
b. Leg uit waarom het beter is meerdere lichte helikopters te nemen dan een zware.
c. Hoe belangrijk vind jij het dat deze drones helemaal veilig zijn?

## 23. De Predator

De Predator is een van de bekendste drones. Deze wordt al meer dan 15 jaar door het Amerikaanse leger gebruikt om verkenningsvluchten uit te voeren. Sinds een aantal jaren is er ook een bewapende variant van deze drone. Een eigenschap die de Predator zo geschikt maakt voor verkenningen is het feit dat hij erg lang in de lucht kan blijven.
a. Geef twee redenen waarom drones langer in de lucht kunnen blijven dan bemande vliegtuigen.
b. Leg uit waarom de vorm van de vleugels van de Predator (figuur 5.2) geschikt is voor een drone die lang in de lucht moet blijven.
c. Geef een voordeel dat bemande verkenningsvliegtuigen hebben ten opzichte van drones.

## 24. Overtrek

Als je drone te weinig liftkracht genereert kun je de liftcoëfficiënt vergroten door de stuurknuppel naar je toe te trekken. De neus van de drone gaat dan omhoog, waardoor de invalshoek groter wordt. Als de hoek te groot wordt, vindt er overtrek plaats. Wat overtrek zo gevaarlijk maakt is dat de liftcoëfficiënt niet meer vergroot en in sommige gevallen zelfs verkleint.
Leg met behulp van figuur 5.4 de bovenstaande bewering uit.

## 25. Besturen van een drone

Als je met een drone een bocht maakt, gebeurt er meer dan dat de drone om een as draait. Doordat de drone namelijk draait veranderen de krachten op de drone waardoor er nog veel meer dingen gebeuren.
a. Geef aan welke krachten veranderen wanneer de drone om zijn verticale as draait.
b. Welke beweging zal de drone dan maken?

## Praktische opdracht: Bouw een papieren vliegtuig

Dit klinkt alsof het een spelletje is voor kleine kinderen, maar door na te denken over de liftkracht en de luchtweerstand kun je een beter vliegtuigje bouwen dan je vroeger als kind deed.

Beantwoord de volgende vragen

- Wat zijn de belangrijkste eisen voor een papieren vliegtuig?
- Wat betekent dit voor de soort vleugels dat je nodig hebt?
- Hoe kun je de massa van het papier het beste verdelen?

Ontwerp twee papieren vliegtuigen, een die zo ver mogelijk moet vliegen en een die zo lang mogelijk in de lucht moet blijven. Test je ontwerp.
![](https://cdn.mathpix.com/cropped/2025_03_08_5ed077e64a86ecc6ed79g-40.jpg?height=90&width=295&top_left_y=292&top_left_x=429)
![](https://cdn.mathpix.com/cropped/2025_03_08_5ed077e64a86ecc6ed79g-40.jpg?height=738&width=594&top_left_y=519&top_left_x=137)

Figuur 5.9 Een voorbeeld van een simulatie van een vleugelprofiel

## S\&B

Wil je meer leren, of hier later mee aan het werk, dan kun je de volgende opleidingen overwegen:

Aerospace engineering
Mechanical engineering

## Vliegtuigbouw

Hoewel er in Nederland geen complete vliegtuigen meer gebouwd worden, is het berekenen van de aerodynamische krachten ook belangrijk bij bijvoorbeeld het ontwerpen van auto's

## R我D <br> Opdracht: Maak je eigen vleugelprofiel.

De liftkracht is een van de belangrijkste dingen die je drone nodig heeft. Het kiezen van de juiste configuratie (vleugels of rotor, grote of kleine vleugels) beïnvloedt de prestaties van je uiteindelijke ontwerp in zeer sterke mate. Het is voor je bedrijf daarom belangrijk hier goed onderzoek naar te doen.

In de R\&D opdracht van dit hoofdstuk ga je kijken naar het profiel van je vleugel, of de wieken van je rotor. De liftcoëfficiënt is afhankelijk van de vorm. Voor deze opdracht gebruik je de simulator die je kunt vinden op: https://www.nasa.gov/stem-content/foilsim/

Deze simulator modelleert de profielen aan de hand van de zogenaamde NACA configuratie. Door in de simulator verschillende waarden in te vullen kun je verschillende profielen ontwerpen, die vervolgens in een simulatie getest worden om een lift en een weerstandscoëfficiënt te bepalen

Het doel is dat je een vleugelprofiel gaat ontwerpen voor je eigen drone. Denk hierbij goed na over de missie die jij wilt dat je drone gaat uitvoeren en wat voor vleugel (of wiek) profiel hier het beste bij past. Ontwerp in de simulator verschillende profielen om er een te vinden die bij jouw eisen past.

Maak en lever in:
R\&D 5a Een plaatje van het door jou ontworpen profiel.
R\&D 5b De bijbehorende lift- en weerstandscoëfficiënten.
R\&D 5c Een korte uitleg waarom voor jouw drone deze waarden goed zijn.

## Beloning:

Het goed uitvoeren van deze opdracht levert R\&D-punten op die gebruikt kunnen worden voor het ontwerp van de vleugels of rotor.

## Leerdoelen

Na dit hoofdstuk kun je:

- uitleggen welke krachten er op een drone werken;
- de liftkracht en de luchtweerstandskracht op een drone uitrekenen;
- beoordelen wat voor soort vleugels of rotor je nodig hebt voor een specifieke missie;
- uitrekenen hoe groot het vermogen is dat een drone verbruikt om met een gegeven snelheid in de lucht te blijven;
- uitleggen hoe een drone van bewegingsrichting verandert.


## De Vliegende Rechter

![](https://cdn.mathpix.com/cropped/2025_03_08_5ed077e64a86ecc6ed79g-41.jpg?height=429&width=1023&top_left_y=331&top_left_x=765)

Figuur 5.10 De Boeing HorizonX

## Zware jongens

De Boeing HorizonX is een octocopter: een drone met acht propellers. Hij is bedoeld om grote ladingen te dragen en die over grote afstanden te vervoeren.
Zelf is het ook geen klein ding: het prototype weegt van zichzelf al 340 kilo en is 4,5 bij 5,5 meter. Het grootste gedeelte van dat gewicht zit ' $m$ in de flinke batterijen die de drone in het midden heeft zitten. Doordat de acht rotors van de motor aan de onder- en bovenkant andersom draaien kan de drone ook recht opstijgen.
Bron: Fair use DutchCowboys.nl

Ook bij vleugels en lift horen allerlei regels en ethische dilemma's. In dit hoofdstuk ga je kijken naar het formaat van de drones en de regels over de vlieghoogte die daarbij horen.

## Wat denkt de Vliegende Rechter?

## VR5

Bedenk hoe groot de drone die je met je groep gaat ontwerpen ongeveer zal worden.
Ga vervolgens op zoek naar de regels die aan een dergelijke drone verbonden zijn.

- Mag deze drone overal vliegen?
- Moet de bestuurder een brevet hebben of mag iedereen de drone besturen?

Tip: de site www.rijksoverheid.nl heeft een pagina met daarop de Nederlandse wetgeving met betrekking tot drones.

## Maak en lever in:

Een korte beschrijving (max 1 A4) met daarop de regels en wetten die van toepassing zijn op jouw drone.

Je gaat een lesuur lang aan de slag met twee (delen van) oude examenopgaven die aansluiten bij de stof van hoofdstuk 5 en/of met een klein experiment om de tilkracht van een drone te bepalen.

## I1 Cessna (natuurkunde examen vwo 2017 bewerkt)

Een Cessna is een eenmotorig vliegtuigje.
In tabel 1 staan gegevens van deze Cessna.

| Cessna |  |
| :--- | :--- |
| lengte | $7,3 \mathrm{~m}$ |
| spanwijdte | $10,7 \mathrm{~m}$ |
| hoogte | $3,0 \mathrm{~m}$ |
| tankinhoud | 19 L <br> $=55 \mathrm{~km} \mathrm{~h}^{-1}$ <br> $=55 \mathrm{~m} \mathrm{~s}^{-1}$ |
| kruissnelheid <br> (constant) | 678 km |
| max. vliegbereik | $100 \mathrm{pk} \mathrm{(hp)}$ |
| max. motorvermogen |  |

tabel 1
![](https://cdn.mathpix.com/cropped/2025_03_08_5ed077e64a86ecc6ed79g-42.jpg?height=601&width=398&top_left_y=773&top_left_x=1374)

Figuur 1.1

Op een horizontaal rechtdoor vliegend vliegtuig werken drie krachten: de zwaartekracht $F_{\mathrm{z}}$, de motorkracht $F_{\mathrm{m}}$ en de kracht die de lucht op het vliegtuig uitoefent: $F_{\text {lucht }}$.
Deze $F_{\text {lucht }}$ hangt af van de stand van de vleugels.
$F_{\text {lucht }}$ kun je ontbinden in twee componenten. De component tegengesteld aan de vliegrichting is gelijk aan $F_{w, l u c h t}$. De component loodrecht op de vliegrichting heet liftkracht $F_{\text {lift }}$. $F_{\text {lucht }}$ maakt een hoek $a$ met $F_{\text {lift }}$. Zie figuur I. 1 hierboven. Deze figuur is niet op schaal.

Deze Cessna vliegt met zijn kruissnelheid op een constante hoogte. Het motorvermogen is dan $70 \%$ van het maximale motorvermogen. De beladen Cessna heeft op dat moment een massa van 710 kg .
a Bereken de grootte van hoek $a$ in deze situatie

De formule voor de liftkracht $F_{\text {lift }}$. is: $F_{\text {lift }}=\frac{1}{2} \rho A_{\text {vleugel }} C_{\text {lift }} v^{2}$ Hierin is:
$\rho \quad$ de dichtheid van lucht;
$A_{\text {vleugel }}$ de vleugeloppervlakte: de onderoppervlakte van beide voorvleugels samen;
$C_{\text {lift }}$ de liftcoëfficiënt;
$v \quad$ de snelheid ten opzichte van de lucht.
b Leid met behulp van deze formule de eenheid van Clift af.

In figuur I. 2 op de volgende bladzijde staan op schaal een zij-, boven- en vooraanzicht getekend van de Cessna.
c Bepaal met behulp van figuur 1.2 hieronder en tabel 1 de grootte van $C_{\text {lift }}$ voor de Cessna op kruissnelheid.
![](https://cdn.mathpix.com/cropped/2025_03_08_5ed077e64a86ecc6ed79g-43.jpg?height=2071&width=1626&top_left_y=369&top_left_x=249)

Figuur 1. 2

I2 Kruissnelheid (natuurkunde pilotexamen vwo 2012 bewerkt) Vliegtuigen en drones leggen een grote afstand van $A$ naar $B$ af met een zodanige snelheid, dat hun energieverbruik minimaal is: deze snelheid noemt men de kruissnelheid. Een te lage snelheid levert te weinig liftkracht op, een te hoge snelheid te veel wrijvingskracht. Naast het gewicht en het vleugeloppervlak blijkt ook de luchtdichtheid een factor die het energieverbruik en dus de kruissnelheid bepaalt.
In deze opgave over kruissnelheid kijk je uitsluitend naar horizontaal vliegen met constante snelheid.

Tijdens het vliegen van zowel vogels als vliegtuigen werken er twee verticale krachten: de liftkracht $F_{\mathrm{L}}$ en de zwaartekracht $F_{\mathrm{z}}$, en twee horizontale krachten: de motor- of spierkracht $F_{\mathrm{m}}$ en de wrijvingskracht $F_{\mathrm{w}}=k v^{2}$.
De verhouding $f=\frac{F_{\mathrm{L}}}{F_{\mathrm{w}}}$ is karakteristiek voor de manier van vliegen en bepaalt mede het energieverbruik.

Voor een vliegtuigje (de Cessna) geldt: $m=620 \mathrm{~kg}$ enk $=0,44 \mathrm{~kg} / \mathrm{m}$ Bij de kruissnelheid van de Cessna geldt tevens: f=7,0 a Bereken de kruissnelheid van de Cessna.

Op kruissnelheid levert de Cessna een mechanisch vermogen van $3,8 \cdot 10^{4} \mathrm{~W}$.
De benzinemotor heeft een rendement van $24 \%$. Op een bepaald moment heeft de Cessna 75 L benzine in de tank.
b Bereken hoe lang de Cessna hiermee kan vliegen op kruissnelheid.
Vliegtuigen en drones zijn in staat de waarde van $f$ iets aan te passen.
c Beredeneer aan de hand van de definitie of de waarde van $f$ bij kruissnelheid minimaal of maximaal is.

## Experiment Tilkracht bepalen

## Benodigdheden

- drone
- krachtmeter/veerunster
- dun stevig touw (vislijn)
- grote, hoge ruimte


## Aanpak

1 Verbind de krachtmeter met het touw aan de drone.
2 Houd de krachtmeter stevig vast.
3 Laat de drone langzaam en voorzichtig stijgen.

| $f(\mathrm{rpm})$ | $F_{\text {til }}(\mathrm{N})$ |
| :--- | :--- |
|  |  |
|  |  |
|  |  |

4 Zorg dat de drone op een stabiele hoogte blijft.
5 Meet het toerental (bedenk zelf hoe) en meet de tilkracht $F_{\text {til }}$ (met de krachtmeter).
6 Herhaal de vorige opdrachten bij een hoger toerental. Maak een tabel zoals hiernaast. Doe metingen bij minstens 6 verschillende waarden van het toerental.

7 (optioneel) Bereken de massa die de drone kan vervoeren.

