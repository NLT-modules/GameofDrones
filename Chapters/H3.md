# 3 Besturingssysteem van drones

![](https://cdn.mathpix.com/cropped/2025_03_08_5ed077e64a86ecc6ed79g-22.jpg?height=1049&width=487&top_left_y=521&top_left_x=199)

Figuur 3.1 Het besturingssysteem van een smartphone
![](https://cdn.mathpix.com/cropped/2025_03_08_5ed077e64a86ecc6ed79g-22.jpg?height=480&width=487&top_left_y=1893&top_left_x=185)

Figuur 3.2 Logo van ROS

Net als je smartphone en je computer hebben tv's, auto's, horloges en vrijwel alle andere apparaten die 'smart' kunnen zijn, een eigen besturingssysteem. Drones hebben ook zo'n besturingssysteem.

### 3.1 Besturingssysteem

Een besturingssysteem is de programmatuur die de hardware en de andere software op een apparaat aanstuurt. Zonder het besturingssysteem zou je niet alle hardware kunnen gebruiken die je apparaat bezit.

Alle computers en overige apparaten die een computerachtig systeem hebben, zoals laptop, desktop, smartphone en robot hebben een besturingssysteem. In Nederland gebruiken we meestal de Engelse naam voor besturingssysteem: operating system, afgekort OS.

## Hardware

De fysieke onderdelen van een apparaat of machine zoals computer, mobile telefoon of robot. Voorbeelden van computer hardware zijn toetsenbord, geheugen, muis en moederbord.

## Software

Alle programma's en instructies die bepalen hoe een apparaat in dit geval computer en robot moet werken.

## Een voorbeeld

Je opent Google Chrome op je smartphone via de knop "Google Chrome" die op je scherm wordt weergegeven dankzij het besturingssysteem. Het besturingssysteem opent Google Chrome en laadt het in het werkgeheugen, zodat dit programma kan gaan draaien. Wanneer Google Chrome een website wil weergeven, zal het aan het besturingssysteem vragen via welke verbinding hij contact kan maken met het internet. Daarna wordt de website opgehaald en via Google Chrome zal het besturingssysteem de website weergeven.

### 3.2 ROS

Robots hebben een eigen besturingssysteem: ROS, robot operating system. Dit is een open source programma om robots dingen te laten doen. ROS is ontworpen als een gemeenschappelijk softwareplatform voor mensen die robots, zoals drones, bouwen en gebruiken.

## Open source software

De software waarvan de (bron)code voor iedereen beschikbaar is en aangepast en verspreid mag worden.

ROS is geen traditioneel besturingssysteem zoals Windows, Linux of IOS. Het is als een verzameling bibliotheken, algoritmen en hulpmiddelen die je kunt gebruiken om je robot te laten functioneren. Door middel van ROS maak je je robot krachtiger.

## Algoritme

Een algoritme is een stappenplan dat bij een probleem doorlopen kan worden om de oplossing te krijgen. Net zoiets als een recept voor een appeltaart. Vaak met behulp van een diagram, zie vraag 10.

## ROS-onderdelen

ROS bestaat uit verschillende onderdelen.

- Ten eerste is het een set van stuurprogramma's waarmee je gegevens van sensoren kunt lezen en opdrachten naar de motoren en andere onderdelen van de robot kunt sturen. ROS ondersteunt de meeste populaire hardware, waaronder veel commerciële robot/drone-systemen.
- Verder is er in ROS ook een aantal essentiële algoritmen voor robotica aanwezig waarmee je de wereld in kaart brengt en er doorheen kunt navigeren. Onder essentiële algoritmen verstaan we stukjes code voor bijvoorbeeld sturen van bewegingen.
- Met ROS kun je sensorgegevens weergeven en deze gegevens interpreteren en kun je bewegingen plannen, objecten analyseren en nog veel meer andere dingen. ROS is erg populair in de robotica-wereld en er zijn in ROS veel geavanceerde algoritmen, zoals het vinden van een landingsplaats naar aanleiding van een foto, beschikbaar. In ROS zit de hele computerinfrastructuur waarmee je de gegevens van je robot(s) kunt verbinden met een complex robotsysteem en waar je je eigen algoritmen aan kunt toevoegen.
![](https://cdn.mathpix.com/cropped/2025_03_08_5ed077e64a86ecc6ed79g-23.jpg?height=475&width=723&top_left_y=1978&top_left_x=107)

Figuur 3.3 ROS-Diagram

- In ROS kun je een groot aantal hulpprogramma's vinden waarmee je op een simpele manier de status van de robot (of hij vliegt, hoe het met zijn batterijen is of welke richting hij op gaat) en van de algoritmen zichtbaar kunt maken, fouten kunt opsporen en meetgegevens kunt vastleggen. Het "debuggen" van robotsoftware heeft speciale uitdagingen en deze grote verzameling van hulpprogramma's is een van de onderdelen die ROS zo krachtig en succesvol maken.
Ten slotte is ROS uitgebreid gedocumenteerd, zoals in http://wiki.ros.org, die veel aspecten van het systeem documenteert en een vraag-en-antwoord-site waar je zowel om hulp kunt vragen als informatie kunt delen over wat je hebt geleerd, verbeterd of nieuw ontwikkeld.
![](https://cdn.mathpix.com/cropped/2025_03_08_5ed077e64a86ecc6ed79g-24.jpg?height=244&width=456&top_left_y=289&top_left_x=203)

Figuur 3.4 AR. Drone

## ROS-ondersteunend platform

Er zijn verschillende ondersteunende ROS-platformen door de community van robotonderzoekers en drones ontwerpers.

We behandelen in dit hoofdstuk een systeem voor autonome navigatie (zelfrijdend systeem) van de 'AR. Drone' met minimale hardware- en software-toevoegingen. Dit model drone, de AR. Drone, is ontwikkeld door het Franse bedrijf Parrot in 2010. De AR. Drone is ontworpen om te worden bestuurd door mobiele of tablet-besturingssystemen (zoals iOS of Android).

### 3.3 Hardware vereist voor het platform

Deze drone heeft twee elektrische boards. Het belangrijkste board van de AR. Drone (moederboard) bevat een processor met een snelheid van 468 MHz tot $1 \mathrm{GHz}^{*}$, twee camera's, een wifi-module en een USB-connector om de programma's te uploaden en software te debuggen. De twee camera's hebben verschillende functies. De ene is verticaal georiënteerd, wijst naar de grond, heeft een openingshoek van $63^{\circ}$ (zie figuur 3.5) en een framesnelheid van 60 frames per seconde (fps). Deze camera wordt gebruikt om de horizontale snelheid van het voertuig te schatten en daarom hoeft de hoek niet groter te zijn. De tweede camera wijst naar voren en moet een breder beeld hebben om de obstakels waar te kunnen nemen. Daarom heeft deze camera een openingshoek van $93^{\circ}$ en een beeldsnelheid van 15 tot 30 fps . Beide camera's kunnen worden gebruikt voor het detecteren van bijvoorbeeld de aanwezigheid van andere drones.

Het navigatieboard bevat alle sensoren die nodig zijn voor het schatten van de toestand van de drone.

## hertz (Hz)

is de eenheid van de frequentie
$1 \mathrm{GHz}=1000 \mathrm{MHz}$
$1 \mathrm{MHz}=1000 \mathrm{kHz}$
$1 \mathrm{kHz}=1000 \mathrm{~Hz}$

### 3.4 Softwarecomponenten

Het besturingssysteem van een drone bestaat uit twee hoofdonderdelen: een externe verwerkingseenheid en een proxyprogramma dat fungeert als een brug tussen de drone en de externe verwerkingseenheid.

Het proxy-programma draait op de drone en maakt uitwisseling van informatie met de externe verwerkingseenheid mogelijk. Je kunt (zeer) complexe taken (bijvoorbeeld het meten van de afstand met de grond) voor navigatie en besturing uitvoeren in de externe verwerkingseenheid. De externe verwerkingseenheid kan communiceren met verschillende sensoren. Een optioneel basisstation communiceert met de externe verwerkingseenheid om de vluchtgegevens te configureren.

De drone kan heel veel sensorgegevens aan de bestuurder leveren. Deze gegevens komen via twee verschillende soorten streams:

- Een Navdata-stream met gegevens over de status van het voertuig. De navigatiegegevens (navdata) gaan over de status en veiligheid van de motoren, vleugels, sensoren en camera's en ook de communicatie tussen hen. Een deel van navdata gaat ook over bewegingen van de drone, snelheid, de afstand met de obstakels en met de grond op basis van visuele informatie. Bewegingen die voorkomen zijn: slingeren of de rol (draaien om de horizontale as in de vliegrichting), stampen of de pitch (draaien om de horizontale as dwars op de vliegrichting) en gieren of de yaw (draaien om de verticale as).

De visuele informatie bevat alle gegevens die de drones door de camera's en sensoren kunnen verzamelen. Die gegevens worden verstuurd naar de externe verwerkingseenheid om de drone een compleet overzicht van zijn omgeving te geven en om veilig te kunnen vliegen.

- Een videostream die de gecodeerde video van de camera's verstuurt naar de externe verwerkingseenheid. Als je een foto of video wilt maken met je drone, voert het besturingssysteem de videostream-algoritme uit. Je kunt dan bepalen welke camera moet functioneren. En dan wordt de foto of video gecodeerd naar binaire getalen door het besturingssysteem. Vervolgens kun je je foto of video opslaan in het geheugen.

De processor draait op een embedded (ingebed) Linuxbesturingssysteem dat tegelijkertijd de draadloze communicatie, het schatten van de traagheidsstatus en de regelalgoritmen beheert.

## Binaire code

Een systeemcodering met slechts twee symbolen 0 en 1 . In een computer en andere digitale apparaten moeten alle gegevens zoals tekst, foto en video worden gecodeerd naar binaire codes.

Belangrijk voor drones is dat de drone gegarandeerd binnen een bepaalde tijd kan reageren op sensor input. Het gaat er vooral om dat de actie op tijd komt en dat betekent niet perse dat het om snelheid gaat.

Een speciaal soort besturingssystemen dat zijn de real-time systemen, zoals bijvoorbeeld Paparazzi. Die zijn niet per se snel, maar ze kunnen wel gegarandeerd binnen een bepaalde tijd resultaat leveren. Operating systemen zoals Windows en Linux zijn niet realtime. Dat betekent dat ze hoewel ze meestal erg snel reageren, soms, doordat ze bezig zijn met een andere taak, een urgente beslissing te laat nemen. Snellere computers zijn vaker op tijd, maar er is geen garantie als het operating system niet real-time is.
![](https://cdn.mathpix.com/cropped/2025_03_08_5ed077e64a86ecc6ed79g-26.jpg?height=958&width=635&top_left_y=435&top_left_x=88)

Figuur 3.6 Softwarecomponenten, gekoppeld aan camera's en sensoren.

### 3.5 Autopiloot en Drones

De drone is geclassificeerd als onbemand luchtvaartuig (UAV), en daarom is de verwachting dat in de toekomst alle drones met een autonoom besturingssysteem zullen worden uitgerust.

Zelfbesturende drones maken dus deel uit van onze toekomst. In het laatste decennium zijn er om (nationale) veiligheidsredenen veel pogingen ondernomen dit soort drones te ontwikkelen. Veel robotonderzoekers worstelen met de gecompliceerde structuur ervan en er wordt veel geld uitgegeven voor onderzoek in dit domein.

De software voor autonoom vliegen en opdrachten uitvoeren draait op een microcontroller*. Deze bestaat uit drie onderdelen:

- positiebepaling
- routeplanning
- besturing

Het eerste onderdeel gebruikt positieschattingen van de drone met visie-algoritmen. De positie en koers worden in wereldcoördinaten gegeven. Het proxy-programma haalt deze gegevens uit de navigatiegegevens van de drone die worden verzameld door de camera's en sensoren. Vervolgens stuurt hij een binair bericht naar de microcontroller met de status, de positie en de richting van de drone. Je kunt de drone als een extra sensor zien die positie-informatie doorgeeft aan de plannings- en besturingsmodules die op de microcontroller worden uitgevoerd.

Het tweede onderdeel, de routeplanning, berekent een traject voor de drone dat moet worden afgelegd op basis van vooraf gedefinieerde vormen of door de gebruiker gedefinieerde waypoints (waypoint = een plaats op een route waarop de koers wordt gewijzigd). Met wiskundige berekeningen kun je een vooraf gedefinieerde vorm, zoals een eenvoudige rechte lijn, een cirkel of een achtvorm laten volgen. Om waypoints te volgen bepaal je een reeks coördinaten die een gewenst traject beschrijven.

Elk waypoint $w$ is gedefinieerd als een triplet $w=[x, y, z]$ waarbij $x$, $y$, $z$ wereldcoördinaten zijn met als oorsprong de startlocatie van de drone. Het traject wordt berekend als een reeks van met elkaar verbonden functies van tijd voor elk van de assen. Op deze manier navigeren, zorgt ervoor dat de camera altijd in de vliegrichting staat, maar het is niet optimaal voor de bediening van de drone.

In het kort, vliegt een drone zelfstandig met behulp van het besturingssysteem dat een algoritme uitvoert. Op basis van het algoritme vliegt de drone volgens de waypoints die door camera's en sensoren verstuurd worden. Hij detecteert elk moment de nieuwe waypoint en volgt die tot de bestemming.

## Microcontroller

Een kleine computer dat een apparaat kan besturen.

## Vragen en opdrachten

4. Waarom moet je eigenlijk een apart besturingssysteem voor robots maken? Kun je dat niet gewoon met Windows, Linux of desnoods Android?
5. Je opent de website van bijvoorbeeld de NS via Google Chrome. Leg de rol van het besturingssysteem in dit proces uit.
6. Waarom is ROS open source? De makers zouden er toch veel geld aan kunnen verdienen? (Zoek op internet de informatie over Open source software)
7. De drone heeft een camera met openingshoek van $63^{\circ}$ en een camera met openingshoek van $93^{\circ}$. Leg uit waarom er een verschil is tussen de openingshoek van camera's.
8. Je wilt graag een nieuw algoritme uploaden op je eigen drone.
a. Hoe kun je dit doen en met welke van de hardware onderdelen van de drone doe je dat?
b. Welk programma helpt je om het algoritme bekend te maken voor je drone?
9. Leg het proces van het besturingssysteem van de drone uit als de drone een nieuwe foto gaat maken.
10. Hiernaast (in figuur 3.7) zie je een deel van het algoritme van opdracht 9 in een diagram. Maak het diagram af dat het hele proces van opdracht 9 laat zien.
11. In de tekst staat: "Een deel van navdata gaat ook over bewegingen van de drone, snelheid, afstand met de obstakels en grond op basis van visuele informatie". Wat is visuele informatie?
12. a .Welke taken kun je uitvoeren in een externe verwerkingseenheid?
b. Heb je een real-time system nodig voor navigeren?
13. Een foto moet gecodeerd worden naar binaire code. Vertel hoe en waarom.
14. Bedenk enkele redenen waarom je zelfsturende drones bouwt.
15. De software voor autonome drones draait op een microcontroller. De microcontroller bestaat uit drie onderdelen. Noem en leg deze 3 uit.
16. Leg in het kort uit hoe een drone zelfstandig kunt vliegen.

Opdracht: Algoritme
Hiernaast zie je het algoritme voor het detecteren van een landingsplaats voor de drone. Eerst maakt de camera een foto en stuurt deze naar het besturingssysteem.
Vervolgens wordt de foto geconverteerd naar een binaire code (0 en 1). Als de code van de foto hetzelfde is als de code van de landingsplaats, wordt de plaats gedetecteerd.

Teken nu zelf een algoritme/diagram dat een drone zelfstandig naar links kan laten gaan.
![](https://cdn.mathpix.com/cropped/2025_03_08_5ed077e64a86ecc6ed79g-28.jpg?height=867&width=540&top_left_y=269&top_left_x=1309)

Figuur 3.8 Het algoritme voor het detecteren van de landingsplaats

Maak en lever in:
R\&D 3 Het algoritme/diagram dat je gemaakt hebt.

## Beloning:

Het goed uitvoeren van deze opdracht levert R\&D-punten op die gebruikt kunnen worden voor het ontwerp van het besturingssysteem

## Leerdoelen

Na dit hoofdstuk kun je:

- het besturingssysteem van de drones herkennen;
- onderdelen van ROS benoemen;
- een ROS-diagram tekenen;
- de vereiste hardwarecomponenten en hun functies herkennen;
- softwarecomponenten van een ROS benoemen;
- uitleggen wat visuele informatie is;
- uitleggen waarvoor een real-time system bij een drone nodig
- de onderdelen van autopilot software benoemen en de functie van elke component beschrijven;
- uitleggen wat een waypoint is;
- het autonome proces van een drone en de rol van de programma's toelichten;
- enkele algoritmen van autopilot beschrijven.
![](https://cdn.mathpix.com/cropped/2025_03_08_5ed077e64a86ecc6ed79g-29.jpg?height=1266&width=595&top_left_y=189&top_left_x=142)

Figuur 3.9 Huishoudrobot, 2008

## De Vliegende Rechter

## Robots die raad weten met morele dilemma's

Specialisten experimenteren met robots die zelfstandig ethische keuzen kunnen maken. Zijn dit geprogrammeerde 'ethische zombies' of leren ze telkens bij?

De razendsnel ontwikkelende technologie laat weinig aan de verbeelding over. Nieuwe, zelflerende software: eind mei 2017 versloeg Google' s computerprogramma AlphaGo weer een wereldkampioen in het voor computers ooit onbereikbare bordspel Go. Zowel fysieke robots als computers worden steeds beter en zelfstandiger.
De actieradius van robots beperkt zich allang niet meer tot een gecontroleerde omgeving zoals een fabriek. Bij zelfrijdende auto's en zorgrobots moet je rekening gaan houden met computergestuurde machines die tussen en met mensen werken.

Hoe veilig is dat? Je wilt niet dat je zorgrobot per ongeluk je zoontje van de trap gooit omdat zijn software hem opdraagt exact om drie uur de was te doen.
Bron: NRC, 3 november 2017

## Wat denkt de Vliegende Rechter?

## VR3 Asimovs regels

Hoe voorkom je dat intelligente robots zich tegen de mensheid keren? Hier dacht de Amerikaanse schrijver Isaac Asimov in 1942 al over na. In zijn sciencefiction boeken loste hij dit probleem op door elke robot drie gedragsregels mee te geven.
a. Zoek die gedragsregels op en noteer ze.
b. Noem drie problemen die kunnen voorkomen met een zelfstandig functionerende huishoudrobot.
c. Beschrijf wat jij als drone-ontwerper hiervan zou kunnen leren of hiermee zou moeten doen. Bedenk daarbij drie voordelen wanneer de apparaten om ons heen slimmer worden.
d. Waarom zouden we autonome robots niet vertrouwen terwijl wij al sinds de geschiedenis van de mensheid autonome dieren vertrouwen?
e. Waarom houden mensen zich niet aan Asimov's $1^{e}$ en $3^{e}$ wet? En gaat de $2^{\mathrm{e}}$ wet nu over het gedrag van de robot of het gedrag van de mens? (waarbij de robot dan toch een oordeel velt over het gedrag van de mensen)
f. Waarom zou een robot die intelligenter is dan mensen net zo een kwaadaardige inborst hebben als mensen? Oorlog voeren is heel dom en slecht voor het milieu.
g. Waarom zou een autonome auto zich uiteindelijk niet gewoon moeten gedragen als een verbeterd paard? Op een paard kan ik dronken veilig thuiskomen. Waarom zou dat niet met een autonome auto kunnen? Die weet meer van de weg en de verkeersregels en heeft meer/betere (?) sensoren dan een paard.



