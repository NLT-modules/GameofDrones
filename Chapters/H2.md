# Geschiedenis en maatschappij

![](https://cdn.mathpix.com/cropped/2025_03_08_5ed077e64a86ecc6ed79g-17.jpg?height=449&width=606&top_left_y=752&top_left_x=128)

Figuur 2.1 Winston Churchill en anderen wachten op de lancering van een doelwit-drone van de Havilland Queen Bee, 6 juni 1941.

Drones bestaan al meer dan honderd jaar. Het waren niet de drones die we nu kennen, maar onbemande luchtvaartuigen. Sinds de uitvinding van drones zijn ze gebruikt voor verschillende doeleinden. In dit hoofdstuk krijg je informatie over de geschiedenis van drones en over de invloed van drones op onze maatschappij.

### 2.1 Geschiedenis van de drone

Drones zijn uitgevonden om zonder personeel een gebied aan te vallen of te verdedigen. Deze briljante uitvinding was voornamelijk bedoeld voor militaire doeleinden, met de intentie om het leven van militairen te sparen. Pioniers in deze uitvinding waren de Oostenrijkers, Duitsers (uit toenmalig Nazi-Duitsland) en Amerikanen.

Het eerste gebruik van een drone vond plaats in 1849 door Oostenrijk. Zij stuurden onbemande, met bommen gevulde ballonen naar Venetië om die stad aan te vallen. Innovatie van drones begon in de vroege jaren 1900. Drones werden vanaf toen ook gebruikt als oefendoelwit voor het trainen van militair personeel. Er was veel vooruitgang in de ontwikkeling van drones tijdens de Eerste en Tweede Wereldoorlog. De eerste onbemande vliegtuigen werden gebouwd tijdens de Eerste Wereldoorlog. Deze drones werden gelanceerd door een katapult of werden gevlogen met behulp van radiobesturing (zie figuur 2.1).

Het eerste geschaalde, op afstand bestuurde voertuig werd ontwikkeld door filmster en model-vliegtuigenthousiasteling Reginald Denny in 1935. Tijdens de Tweede Wereldoorlog gebruikte men drones om luchtdoelgeschut te trainen en om missies te vliegen. In 1955 gebruikte de Amerikaanse landmacht het model 1001, dit was een op afstand bestuurbaar vliegtuig. Camera's op de drones zijn geïntroduceerd in het begin van de jaren ' 70 om het land te bespioneren. De eerste drone die voorzien was met wapens was de Predator MQ-1 in 1994.

De meest gebruikte afkorting voor de vliegende drone is UAV, deze afkorting staat voor Unmanned Aerial Vehicle (vertaling: onbemand luchtvaartuig). De vliegende drone is het meest bekende type drone en het meest ontwikkeld op dit moment, maar wetenschappers besteden de laatste jaren aandacht aan het ontwikkelen en verbeteren van andere type drones. Onderwaterdrones zijn sinds 2001 in ontwikkeling om zeemijnen te bestrijden, zoals de SeaFox AUV (zie figuur 1.2, blz 12). De nieuwste onderwaterdrones worden gebruikt om foto's en videomateriaal onder water te maken.
![](https://cdn.mathpix.com/cropped/2025_03_08_5ed077e64a86ecc6ed79g-18.jpg?height=429&width=572&top_left_y=348&top_left_x=131)

Figuur 2.2 Drone met camera
![](https://cdn.mathpix.com/cropped/2025_03_08_5ed077e64a86ecc6ed79g-18.jpg?height=1093&width=576&top_left_y=993&top_left_x=106)

Figuur 2.3 Drie voorbeelden van drones die in de oorlog in Ukraine gebruikt worden. Van boven naar beneden, de "Baba Yaga" hexacopter voor zware lasten, de HESA Shahed 136 voor lange afstanden de DJI Mavic quadcopter voor observatie van de frontlinie.

### 2.2 Drones in onze maatschappij

De populariteit van drones neemt toe, vooral omdat ze kleiner en betaalbaarder zijn geworden. Op dit moment zetten we drones in bij oorlogen, voor professionele (commerciële) doeleinden en als hobby.

Veel televisiemaatschappijen en makelaars maken gebruik van drones om opnames te maken die ze voor commerciële doeleinden kunnen gebruiken. Drones die ingezet worden om een landschap op te nemen beschikken momenteel niet alleen over een hoge resolutie camera (zie figuur 2.2), maar ook over sensoren om obstakels te kunnen detecteren. Deze drone kan dus zelf obstakels ontwijken zonder dat de bestuurder daar alert op hoeft te zijn.

In 2020 hadden drones een beslissende invloed op het verloop van een oorlog. In het conflict tussen het Armeense en Azerbeidjaanse leger werd op grote schaal Armeens materieel uitgeschakeld door militaire drones van Turkse en Israëlische makelij.

In de oorlog in Ukraine worden naast militaire drones op grote schaal goedkope commercieel verkrijgbare drones gebruikt. Er zijn schattingen dat er geregeld zo'n tienduizend drones boven de frontlinies vliegen die vaak maar enkele dagen meegaan. Deze kleine drones observeren met camera's de gehele frontlinie, waardoor het heel lastig is geworden om troepen te verzamelen en of aanvallen uit te voeren. Spectaculair zijn de video's op YouTube die laten zien zijn hoe kleine commercieel verkrijgbare FPV (First Person View) racedrones dure zware gevechtstanks uitschakelen.

In de loop van de oorlog zijn er tientallen bedrijven betrokken geraakt bij de massaproductie van drones ten behoeve van de oorlogsvoering. De Oekraïense regering heeft het "Leger van Drones" project opgezet om per jaar honderdduizenden drones aan te kunnen schaffen. Het doel is om met grote aantallen, relatief goedkope drones, tegenwicht te bieden aan het zware materieel van het veel grotere Russische Leger. In 2023 heeft de regering verschillende wedstrijden voor drone ontwerpers georganiseerd waarin tientallen droneontwerpers meedoen in ontwerp wedstrijden van gesimuleerde aanvallen. Uit zo'n wedstrijd is bijvoorbeeld de succesvolle "Baba Yaga" hexacopter ontstaan. Een drone die meer dan 20 kg kan vervoeren.

Ook het Russische leger gebruikt veel drones. Een voorbeeld is de Iraanse HESA Shahed 136 kamikaze drone die met zijn vleugels en verbrandingsmotor meer dan 1000 km ver kan vliegen.

Op 13 oktober 2022, vond het eerste geregistreerde luchtgevecht tussen drones plaats. Een Oekrainse DJI Mavic quadcopter ramde een Russische drone van het zelfde model welke vervolgens neerstortte.

Hobby drones zijn heel leuk om te hebben of als cadeau te geven. Ze verschillen in kwaliteit en in prijs. Je moet er wel op letten dat je niet overal met je drone mag vliegen, in gebieden rondom vliegvelden is dit bijvoorbeeld verboden. Drones mag je alleen in het vrije deel
van het luchtruim gebruiken. In de Bronnen tref je een link van een kaart aan waarop is aangegeven waar je een drone wel of niet mag vliegen (de Drone no fly zone in Nederland).

Om drones te vliegen in onze luchtruim heb je een vliegvaardigheidsbrevet nodig. Zie verder in Hoofdstuk 8.

## Vragen en opdrachten

1. Over drones
a. Geef in eigen woorden weer wat een drone is.
b. Wat is het verschil tussen een drone en zweefvliegtuig?
c. Leg uit of de poppetjes van een draaiorgel ook robots zijn.
d. Noem twee type drones die op verschillende terreinen bediend kunnen worden.
2. Over de geschiedenis van de drone
a. Wat is de voornaamste reden waarom drones zijn uitgevonden en wie waren de pioniers hierin?
b. Wanneer en waarvoor is voor het eerst een drone gebruikt?
c. Wat betekent UAV?
3. Over de toepassing van drones in onze maatschappij Waarvoor zou je een drone kunnen gebruiken? Beschrijf ten minste twee situaties waarvoor een drone gebruikt kan worden.

## (optioneel) Extra opdracht

Een drone is iets leuks om te hebben. Helaas mag je niet overal een drone vliegen. De overheid heeft een aantal regels hiervoor bepaald die elke drone eigenaar moet weten. Ga naar de website:
https://www.rijksoverheid.nl/onderwerpen/drone/regels-hobbydrone en beantwoord de volgende vragen:

- Tot welke hoogte kun je een drone vliegen?
- Mag je een drone overal vliegen?
- Mag je een drone in het donker vliegen?
- Is het toegestaan om overal filmen en foto's te maken met een drone?


## Opdracht: Type drones

Elk jaar komen er nieuwe drones op de markt. Deze drones kunnen in allerlei gebieden ingezet worden. Onderzoek welke type drones er op dit moment bestaan. Beschrijf van minimaal 3 verschillende type drones waarvoor ze gebruikt worden en benoem de eigenschappen van deze drones.

Hint: Gebruik het zoekwoord "latest drones" in een zoekmachine of YouTube

## Maak en lever in:

R\&D 2 Een verslag van 1 pagina waar je ten minste 3 verschillende type drones beschrijft en hun eigenschappen.

## Beloning:

Het goed uitvoeren van deze opdracht levert één algemene R\&D-punt op die je later in je voordeel kunt gebruiken.

## Leerdoelen

Na dit hoofdstuk kun je:

- de reden benoemen waarom drones zijn uitgevonden;
- situaties benoemen waarvoor je een drone kunt inzetten;
- verklaren waarom het belang van het ontwerpen van drones de laatste jaren is toegenomen;
- (extra) de regels voor recreatief gebruik van drones benoemen.
![](https://cdn.mathpix.com/cropped/2025_03_08_5ed077e64a86ecc6ed79g-21.jpg?height=209&width=393&top_left_y=227&top_left_x=289)
an BUSIIIESS.
Drone hits passenger plane in Canada
![](https://cdn.mathpix.com/cropped/2025_03_08_5ed077e64a86ecc6ed79g-21.jpg?height=321&width=567&top_left_y=636&top_left_x=122)

CNN nieuwsbericht over het incident

## De Vliegende Rechter

Een drone is op een vliegtuig geknald bij een vliegveld in het Canadese Quebec. Er vielen geen gewonden.

Het drone-ongeluk vond donderdag plaats, zo maakte de Canadese minister van transport Marc Garneau zondagavond bekend. Er vielen geen gewonden bij de botsing tussen de drone en een vliegtuig van Skyjet Aviation op de luchthaven Jean Lesage. Het vliegtuig, met acht personen aan boord, liep volgens Garneau 'lichte schade op' en kon veilig landen.
Bron: bright.nl, zondag 15 oktober 2017

## Wat denkt de Vliegende Rechter?

VR2 Drones op het vliegveld
a. Noem drie problemen die drones kunnen veroorzaken op een luchthaven.
b. Er is uiteraard al één en ander geregeld over het gebruik van drones rondom luchthavens. Beschrijf kort welke problemen jij ziet bij het handhaven van die regels.
c. Beschrijf wat jij als drone-ontwerper hieraan zou kunnen of moeten doen.

Betrek ook botsingen met vogels in het nadenken over deze casus. Vogels en drones kunnen beide rondhangen op vliegvelden.
d. Wat is het verschil tussen het vermijden van risico's door de vogels en door drones?
